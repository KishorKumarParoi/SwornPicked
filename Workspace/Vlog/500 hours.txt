আমার বই (কম্পিউটার প্রোগ্রামিং ১ম খণ্ড) ঠিকমতো পড়লে (মানে আমি বইতে যা যা নিজে করতে বলেছি, সেগুলো মেনে চললে) ৫০ ঘণ্টার কোডিং অভিজ্ঞতা হয়ে যাওয়া উচিত। তারপর ভিডিও লেকচারগুলো দেখলে সেখানে যেসব প্রোগ্রাম দেখানো হয়েছে (সেগুলা আবার নিজে করতে হবে) এবং করতে বলা হয়েছে, এসব করলে আরও ৫০ ঘণ্টার কোডিং অভিজ্ঞতা হয়ে যাবে। তারপর আমার ওয়েবসাইটে যেসব সমস্যা দেওয়া আছে, ওগুলা সমাধান করলে আরো ২০০ ঘণ্টার কোডিং অভিজ্ঞতা হবে। তাহলে ৩০০ ঘণ্টা হয়ে গেল। সেই সাথে '৫২টি প্রোগ্রামিং সমস্যা ও সমাধান' বইটি পড়া এবং অনুশীলন করতে হবে। সেটা এই ৩০০ ঘণ্টার মধ্যেই ধরলাম।
ওপরের ৩০০ ঘণ্টায় প্রোগ্রামিংয়ের বেসিক জানা হবে। এরপর সি একটু ভালোভাবে শিখতে হবে। এজন্য বাংলায় আমার লেখা "কম্পিউটার প্রোগ্রামিং ২য় খণ্ড" বইটি পড়তে হবে এবং পড়ার সাথে সাথে বইয়ের ইনস্ট্রাকশন অনুসরণ করতে হবে। তারপর সি এর আরেকটি বই পড়তে পারলে ভালো, হার্বার্ট শিল্ড বা শমস্ সিরিজ। সেখানে বই পড়ার সাথে সাথে সবগুলো এক্সারসাইজ নিজে করতে হবে। একান্তই না পারলে সমাধান দেখা যেতে পারে। এই কাজ করতে গেলে যতটুকু কোডিং করতে হবে, সেটাকে আমি আরো ১০০ ঘণ্টা কোডিং অভিজ্ঞতা ধরব (আসলে আরো বেশি সময় লাগবে)।
তারপর লাইট ওজে-তে বিগিনার লেভেলের প্রবলেম সলভ করার পিছনে সময় দিতে হবে। ৩০টা প্রবলেম সলভ করলে যেই শ্রম ও সময় ব্যায় হবে, সেটাকে আরো ১০০ ঘণ্টার অভিজ্ঞতা ধরা যায়। মোট হল ৫০০ ঘণ্টা। 
এরপর পড়তে হবে ডিসক্রিট ম্যাথ আর ডাটা স্ট্রাকচার। ডাটা স্ট্রাকচার পড়ার সময় বইতে যা দেখানো হয়েছে, সেগুলো কোড করতে হবে (এমনকী বইতে কোড করা থাকলেও) আর অনুশীলনী করতে হবে। তাহলে বাকী ১৫০ ঘণ্টার কোডিং অভিজ্ঞতা হয়ে যাবে। মোট ৬৫০ ঘণ্টা হয়ে গেল!
এরপর আরো ৫০টা প্রবলেম সলভ করে ফেলো, যেগুলো খুব সহজ নয় এবং যেখানে তোমার ডিসক্রিট ম্যাথ ও ডাটা স্ট্রাকচারের জ্ঞান কাজে লাগবে। এই ৫০টা প্রবলেভ সলভের জন্য আমি আরো ১৫০ ঘণ্টার ক্রেডিট দিব তোমাকে। মোট ৯০০ ঘণ্টা! 
এই ৯০০ ঘণ্টার জন্য তোমার কমপক্ষে এক বছর সময় দিতে হবে। এরপর আর পেছনে তাকাতে হবে না। প্রোগ্রামিং কনটেস্ট ভালো লাগলে আরো প্রবলেম সলভ করতে থাক, আর ভালো না লাগলে অন্য কিছু কর (সবার প্রোগ্রামিং কনটেস্ট করতে হবে এমন কোনো কথা নাই)। যেমন জাভা শিখ, এপস বানাও। পাইথন শিখ, পাইগেমস্ ব্যবহার করে গেমস্ বানাও। সাথে সাথে অবজেক্ট ওরিয়েন্টেডের ধারণা মাথায় গেঁথে নাও। শুভকামনা রইল।